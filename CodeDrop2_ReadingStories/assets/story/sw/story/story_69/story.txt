storydata 72

Hapo zamani za kale, Simba alikuwa mwenye nguvu na aliyeogopwa kuliko wanyama wote.
Angeweza kuwashika wanyama wengine na kuwala.
Lakini asubuhi moja alipokuwa akitafuta kifungua kinywa, alinaswa kwa mtego wa mwindaji.
Simba alipiga yowe kubwa kutokana na uchungu.
Alivuta na kuvuta ili kujinasua kutoka mtegoni.
Mtego ulinasa zaidi na zaidi mguuni kila alipovuta.
Simba alichoka na kuhisi uchungu mguuni.
Alikata tamaa.
Siku zilipita na Simba alichomwa kwa jua.
Alikuwa na njaa na kiu na hakuwa na wa kumwokoa.
Alikuwa mnyonge zaidi na zaidi.
"Nitakufa kwa njaa na kiu kwenye mtego huu," aliwaza.
Asubuhi moja, Simba alisikia sauti ikitokea kichakani.
Alisikiliza na kuchunguza kwa karibu.
Aliona Ngiri akitembea na mkewe na watoto wakizungumza na kucheka.
Familia ya Ngiri ilikuwa inakwenda mtoni kunywa maji na kuchezea topeni kabla ya jua kuwa kali sana.
"Ngiri!
Tafadhali nisaidie!
Ngiri!"
Simba alilia.
"Tafadhali niokoe kutoka mtego huu," Simba alimsihi.
"Kamwe," Ngiri alijibu.
"Wewe ni mnyama mkatili.
Nikikuokoa utanila mimi na familia yangu kama kifungua kinywa."
"Naahidi kamwe sitatenda jambo ovu kama hilo.
Tutakuwa marafiki ikiwa utaniokoa," Simba alisema.
Ngiri alimwonea Simba huruma.
"Sipendi kukuona ukihisi uchungu, kiu na kuwa karibu kufa kwa njaa."
Kwa hivyo alitumia pembe zake akavuta mtego kisha akamwokoa Simba.
Ngiri alimwokoa rafikiye mpya.
"Asante sana rafiki yangu kwa kuokoa maisha yangu," Simba alisema.
"Lazima niende kwa familia yangu sasa, kwa heri."
"Nenda salama rafiki yangu," Ngiri alijibu.
Alifurahi kwamba Simba alikuwa rafiki yake.
"Familia yangu haitakimbia kutoroka simba tena," aliwaza.
Simba aliondoka akichechemea na kwa unyonge.
Vile vile alihisi njaa sana.
Mara akawaona watoto wa Ngiri wakicheza topeni.
"Leo ni siku yangu ya bahati," Simba alisema akidondokwa na mate.
"Ngiri, rafiki yangu mpya," Simba aliita.
"Nimenaswa mtegoni kwa siku nyingi bila chakula.
Lakini sina nguvu za kuwinda.
Tafadhali, unaweza nipatia mmoja wa watoto wako kuwa kifungua kinywa changu?"
Ngiri alishtuka.
"Nilikuokoa kutoka mtegoni na sasa unataka kula watoto wangu?"
"Nasikitika rafiki yangu," Simba alisema, "lakini ninakufa njaa.
Ingawa mimi ni mnyonge sasa mimi ni mwenye nguvu kukuliko wewe."
Simba alifungua kinywa chake na kuonyesha meno yake.
"Usiponipatia mmoja wa watoto wako, mwenyewe nitamchukuwa mmoja," alinguruma.
Ngiri alifahamu kuwa hakuwa na mbio wala nguvu za Simba.
Hangeweza kuwalinda wanawe katika vita.
"Sawa sawa," Ngiri alisema.
"Nitakupatia mtoto wangu mmoja.
Lakini kwanza hebu nionyeshe namna ulivyonaswa mtegoni.
Ikiwa nitahitajika tena kumwokoa simba mwingine kutoka mtegoni."
Simba alifikiria juu ya utamu wa kumla ngiri mchanga.
Hangeweza kusubiri.
Simba alikwenda mtegoni na kuweka mguu wake ndani kumwonyesha rafiki yake jinsi alivyonaswa.

"Ui!"
Simba alinguruma.
Ngiri alikaza mtego kwenye mguu wa simba.
"Aha!
Nimekupata," Ngiri akasema.
"Utakaa mtegoni kwa njaa na kiu tena.
Tuone ikiwa meno yako makali na yenye nguvu yatakusaidia sasa."
"Kimbieni!
Kimbilieni mbali!"
Bibiye Ngiri aliwaambia wanawe kwa sauti ya juu.
"Inueni mikia yenu mnapokimbia ili baba yenu awaone," alisisitiza.

Watoto walikimbia kwa kasi walivyoweza kupita kichakani.
"Tafadhali Ngiri nisaidie!"
Simba alimsihi tena.
Alihisi uchungu kwa kunaswa katika meno ya mtego wa mwindaji.
"Nitakufanyia lolote utakalo ukiniokoa."
"La, sitathubutu, wewe ni muongo!
Sitawahi kukwamini tena," Ngiri alisema.
"Nitawaonya wanyama wengine vile vile ili wakuepuke kwa sababu wewe ni mjanja mno."
Ngiri aliwaona watoto wake wakikimbia katika mstari pamoja na mama yao.
Mikia yao ilikuwa imeinuliwa juu ili awaone.
Aliharakisha walipokuwa na wote wakakimbilia usalama wao.
Hadi leo, Ngiri na watoto wao hukimbia huku mikia yao imeinuliwa kuhakikisha usalama wa kila mmoja wao.


