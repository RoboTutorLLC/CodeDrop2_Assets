storydata 61

Hapo zamani za kale, paliishi mzee aliyekuwa tajiri wa kila kitu - shamba kubwa lenye rutuba, ng'ombe, na mbuzi.
Lakini jinsi alivyokuwa akizeeka ndivyo alivyokuwa akihuzunika kwani alikosa kitu fulani.
Hakuwa na mke.
Alipokuwa chini ya mti siku moja, alipata wazo zuri sana.
Sasa kama hatapata mke, labda atajitengenezea mmoja.
Sasa akaanza kazi ya kumchonga mke kutoka kwa gogo la mti.
Wakati alikuwa amemaliza kuchonga sanamu, aliigusa macho ikaanza kuona.
Kisha aliipulizia pumzi ikawa hai.
Akawa mwanamke mrembo zaidi ya wote aliokuwa ameona.
Alipiga magoti mbele yake na kumwomba awe mkewe.
Yule mume alimvisha kimori, shanga, na mkufu wa kichwani, ishara kwamba alikuwa ameolewa.
Kisha alimjengea nyumba kwa matope na nyasi.
"Ninakuomba kitu kimoja tu," jamaa alisema.
"Usimwambie mtu yeyote mahali ulikotoka."
Lakini kabla ya kipindi kirefu, vijana kutoka kijiji jirani walianza kusema, "Inawezekanaje mzee kama huyu kumwoa msichana mrembo namna hii!"
Basi wakaamua kumwiba msichana yule wampeleke kijijini kwao.
Mkewe alipoibiwa, mzee alihuzunika sana.
Alihisi kwamba hangeishi bila mkewe.
Lakini akafikiria, "Labda nikipata kitu chochote kutoka kwake nitapata faraja."
Kwa hivyo, alituma njiwa wawili wakamtafute mkewe, wamwimbie na wamletee kitu chochote kutoka kwa mkewe.
Walipomwona walimwimbia wimbo mtamu katika lugha ya ndege:

Mke mti, mke mti, Mrembo kuliko wote, Tumetumwa na mumeo, Tunakujia kimori, Turudishe kwa mumeo, Asije kukusahau.
Aliwapa Kimori chake wakapuruka, juu ya milima, juu ya mito, hadi wakarudi kwa mumewe.
Mzee alipokea kimori akakishika usoni mwake kwa furaha akapata faraja.

Lakini hiyo faraja haikudumu muda mrefu.


Aliwatuma wale njiwa tena wakamwimbie mkewe:

Mke mti, mke mti, Mrembo kuliko wote, Tumetumwa na mumeo, Tunakujia mkufu, Turudishe kwa mumeo, Asije kukusahau.

repeat

Basi wakarudi tena wakibeba mkufu ambao ulikuwa ishara ya mwanamke aliyeolewa.
Aliuchukuwa ule mkufu wa kichwani akapata faraja ya mke wake aliyekuwa katika kijiji cha watu wengine.
Baada ya muda mfupi aliwaita njiwa tena, akawatuma kwa mkewe tena wakamwimbie: 

Mke mti, mke mti, Mrembo kuliko wote, Tumetumwa na mumeo, Ataka maisha yako, Turudishe kwa mumeo, Asije kukusahau.
kwa hivyo, walienda tena mara ya tatu wakatua mabegani mwake.
Walipokuwa wakiimba, kila njiwa alikuwa akidona na kumng'oa jicho.
Punde si punde, akageuka na kuwa sanamu.
Miguu na mikono yake ilidondoka.
Kichwa vilevile kilianguka.
Akaanguka chini, pu!
Mumewe alilisukuma lile gogo la sanamu kwenye mto.
Akalisimamisha upande wa mizizi ukiwa majini.
Na baada ya kupata maji na kupigwa na miale ya jua lile gogo liliota majani tena kama zamani.
Na wakati upepo uvumapo, majani yake hushusha pumzi kama vile mwanamke hushusha pumzi anapotamani kumwona mumewe.

